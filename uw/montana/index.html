<!DOCTYPE html>
<html lang="is">
<meta charset="utf-8">
<title>Milli fjalls og fjöru - Ferðadagbók Árna og Siggu</title>
<link rel="stylesheet" href="css/montana.css">
<body>

<div class="valmynd">
  <img src="png/stigvel.png" alt="Stígvél">
  <div class="hnappar">
    <p>Heim
    <p><a href="dagur1/index.html">Dagur 1</a><br>
    <a href="dagur2/index.html">Dagur 2</a><br>
    <a href="dagur3/index.html">Dagur 3</a>
    <p><a href="indianar.html">Indíánar</a>
  </div>
  <div class="hnappar">
    <p><a href="kort1.html">Kort</a>
    <p><a href="dagur4/index.html">Dagur 4</a><br>
    <a href="dagur5/index.html">Dagur 5</a><br>
    <a href="dagur6/index.html">Dagur 6</a>
  </div>
</div>

<div class="blad">
  <h1>Milli fjalls og fjöru</h1>
  <h2>Á mótorhjóli um Washington, Idaho, Montana og Oregon í ágúst 2004</h2>

  <p>Skömmu áður en Sigga heimsótti Árna bróður í Seattle bauð hann upp á þrjá
  ferðamöguleika: New York, New Orleans eða mótorhjólaferð. Sigga kaus hjólið og
  Árni fór að blaða í vegahandbókinni.

  <p>Leiðin var rúmlega 3000 km löng og má skoða á meðfylgjandi korti. Hún
  liggur yfir tvo skógi vaxna fjallgarða, Þrepafjöll fyrir vestan og Klettafjöll
  fyrir austan, en þar á milli eru sléttur og akurlendi. Á bakaleiðinni fylgdum
  við stórfljótinu Kólumbíu til sjávar, líkt og Lewis og Clark gerðu forðum.
  Mörg svæðanna eru vel þekkt fyrir náttúrufegurð en við höfðum ekki síður gaman
  af fjölskrúðugu mannlífinu, enda má þarna finna kúreka og indíána á hverju
  strái. Þá hittum við líka mikið af mótorhjólafólki sem tók okkur opnum örmum.

  <p>Hjólið sem við leigðum, Harley-Davidson Road Glide árgerð 2004, stóð sig
  frábærlega. Togkrafturinn í tveggja strokka 1450 cc vélinni er með eindæmum og
  hávaðinn eftir því. Þó hjólið sé mun rokkaðra en ferðahjólin frá BMW og Honda,
  þá er það með vönduðu mælaborði og hraðastilli sem kemur sér vel á þjóðvegum.
  Geislaspilarinn er til lítils þegar vélin yfirgnæfir öll önnur hljóð, en fínn
  þegar staldrað er.

  <p>Það er ólýsanlega skemmtilegt að ferðast um sveitavegi á mótorhjóli í
  fallegu veðri, þó vissulega sé álagið og áhættan meiri en í bílferð. Hér eru
  nokkur atriði sem við rákumst fljótlega á:

  <ul>
    <li>Þegar búið er að pakka tveim myndavélum, þrífót, vegahandbók og
      vatnsflösku í hnakktöskurnar, þá er mjög lítið pláss eftir fyrir föt.
      Kunningi lánaði okkur ofurþjappanlegan dúnsvefnpoka sem bjargaði okkur
      oftar en einu sinni.
    <li>Vindágangur, hávaði og einbeiting valda því að maður endist varla heilan
      klukkutíma án þess að stíga af baki. Sennilega eitthvað lengur á beinum
      hraðbrautum, en við kusum heldur hlykkjótta þjóðvegi.
    <li>Jafnvel 350 kg ferðahjól sýnir viðbragð og meðfærileika á við ágætan
      sportbíl, aðeins fimm og hálfa sekúndu upp í hundrað.
    <li>Maður finnur greinilegan lyktarmun eftir því hvort farið er um skóga,
      akra, sjávarsíðuna eða (hóst) borgir.
    <li>Sumar skordýraklessur nást ekki af buxnaskálmum í þvotti!
  </ul>
</div>
