<!DOCTYPE html>
<html lang="is">
<meta charset="utf-8">
<title>Milli fjalls og fjöru - Indíánar</title>
<link rel="stylesheet" href="css/montana.css">
<body>

<div class="valmynd">
  <img src="png/stigvel.png" alt="Stígvél">
  <div class="hnappar">
    <p><a href="index.html">Heim</a>
    <p><a href="dagur1/index.html">Dagur 1</a><br>
    <a href="dagur2/index.html">Dagur 2</a><br>
    <a href="dagur3/index.html">Dagur 3</a>
    <p>Indíánar
  </div>
  <div class="hnappar">
    <p><a href="kort1.html">Kort</a>
    <p><a href="dagur4/index.html">Dagur 4</a><br>
    <a href="dagur5/index.html">Dagur 5</a><br>
    <a href="dagur6/index.html">Dagur 6</a>
  </div>
</div>

<div class="blad">
  <h1>Indíánar</h1>

  <p class="tolvupostur">
  Date: Thu, 15 Jul 2004<br>
  From: Árni<br>
  To: Sigga<br>
  Subject: Á indíánaslóðum
  <br><br>
  Hæ Sigga, hér er fróðleikur um indíána sem þú hefur kannski áhuga á.
  <br><br>
  Ef þú skoðar kortið á heimasíðunni okkar, þá eru brúnir flekkir indíánasvæði.
  Saga þeirra er mjög áhugaverð en sorglega lítið lifir eftir af menningu
  þeirra. Þó eru ekki nema örfáar kynslóðir frá því evrópskir innflytjendur hófu
  samskipti við þá að ráði, sem er miklu seinna en við austurströndina.
  <br><br>
  Síðan Evrópubúar fóru að flytjast til N-Ameríku hefur indíánum fækkað um meira
  en helming á hverri öld, aðallega vegna sjúkdóma á borð við bólusótt og
  mislinga. Þessir sjúkdómar frá Evrópu og Afríku dreifðust hraðar en
  landnemarnir, sem mættu oft syrgjandi eða deyjandi samfélögum. Eftir að
  bandarísku borgarastyrjöldinni lauk 1865 var hernum beitt óspart gegn indíánum
  og þeim smalað á sífellt minnkandi afmörkuð svæði, stundum langt frá
  upprunalegum heimkynnum. Það var útilokað að indíánar gætu sigrað í þessari
  togstreitu um gróið land, svo þeir sem kusu að halda lífi reyndu að láta lítið
  fara fyrir sér og versla eitthvað af þeim nýju tólum sem landnemarnir áttu.
  <br><br>
  Þessi saga skýrir hvers vegna indíánar í dag eru oft mjög fátækir og skortir
  stundum trú á sjálfan sig. Atvinnuleysi er mikið og margir hafa vanist því að
  lifa á því litla sem að þeim er rétt, en þeir peningar koma frá ríkinu og
  spilavítum sem flest indíánasvæði reka. Stundum eru spilavíti eina
  vísbendingin um að maður sé staddur á indíánasvæði, því að öðru leyti er allt
  eins og í öðrum fátækum bæjarfélögum. Einstaka sinnum hef ég þó séð
  félagsheimili þar sem verið er að halda við tungumálinu og hefðum.
  <br><br>
  Við skulum alla vega vona að indíánarnir sem við hittum hafi það sæmilegt, en
  þau eru fjögur svæðin sem verða á vegi okkar. Norðan við Electric City er (1)
  Colville svæðið, þar sem smalað var saman ýmsum frekar fámennum ættbálkum úr
  nágrenninu, en við munum varla skoða það svæði að nokkru ráði. Handan við
  Klettafjöllin í Montana eru það svo (2) Svartfetar [Blackfeet] sem voru á
  sínum tíma harðskeyttir, bæði gagnvart gömlum og nýjum nágrönnum, en hafa það
  frekar skítt í dag. Mig grunar að hin tvö svæðin séu áhugaverðari heim að
  sækja. Planið er að gista hjá (3) Flathöfðum [Flathead], en á þeirra landi
  lifa enn villtir vísundar. Loks eru það svo (4) Gat-í-nefi [Nez Perce] í
  Idaho. Nafngiftirnar eru yfirleitt byggðar á misskilningi landnemanna, t.d.
  kalla Nez Perce indíánar sig Nimiipuu.
  <br><br>
  Svæðin sem við heimsækjum eiga það sameiginlegt að vera hrjóstrug og á hverju
  þeirra búa ekki nema 3-7 þúsund indíánar. Um aldamótin 1900 bjuggu 250 þúsund
  indíánar í Bandaríkjunum og 100 þúsund í Kanada sem er veruleg fækkun frá því
  öld fyrr, þegar þeir voru 1-2 milljónir. Í dag búa flestir indíánar í SV-hluta
  Bandaríkjanna, en sumir sem skrá sig eru nær eingöngu af evrópsku bergi
  brotnir, kannski í leit að sálrænni rótfestu eða mánaðarlegum tékka frá
  spilavítunum.
  <br><br>
  Það má finna margar ágætar vefsíður um indíána á vefnum. Ein þeirra,
  www.pbs.org/lewisandclark/native, er um þá indíána sem Lewis og Clark hittu á
  þessum slóðum, en þeir leiddu fyrsta leiðangur hvítra manna þvert yfir
  Bandaríkin 1804-6. Aðrir höfðu þá farið þvert yfir Mexíkó og Kanada, en Lewis
  og Clark leiðangurinn skildi mun meira eftir sig, enda fjölbreytt náttúra og
  menning á leið þeirra. Það vill reyndar þannig til að við fetum í fótspor
  þeirra frá Missoula til Astoria, en nágrannabæirnir Lewiston og Clarkston eru
  auðsjáanlega nefndir eftir þeim félögum.
  <br><br>
  Vá, svakalega er þetta orðið langt bréf. Kannski við notum glefsur úr því í
  ferðadagbókina á vefnum síðar meir.
  <br><br>
  Verðum í sambandi,<br>
  Árni
</div>
